---
title: 'Program konferencji na dzień dostępności'
date: '2015-04-30T09:51:06+02:00'
layout: post
categories:
    - artykuły
tags: ['AccessibilityCamp', audiodeskrypcja, audyt, 'Forum Dostępnej Cyberprzestrzeni', 'język migowy', prawo]
---

Dzisiaj obiecany program konferencji, która odbędzie się 21 maja 2015 roku w Warszawie. Program bogaty i ciekawy. No i będzie można wziąć udział w moim warsztacie poświęconym testowaniu dostępności serwisów internetowych.

### Program Konferencji  
 Dostępność informacji w sieci – AccessibilityCamp 2015

21 maja 2015

09.30 – 10.00 – Rejestracja

10.00 – 10.10 – Powitanie gości

10.10 – 10.30 – Wręczenie [nagród laureatom konkursu „Otwarta Cyberprzestrzeń](http://www.fdc.org.pl/wyniki-konkursu-otwarta-cyberprzestrzen-2015/)2015”

10.30 – 10.45 – Prawne aspekty dostępności, *Monika Szczygielska, Dostępni.eu/ [Fundacja Widzialni](http://widzialni.org/)*

Od ponad dekady konsekwentnie pojęcie e-dostępności pojawia się w kolejnych międzynarodowych i rządowych aktach prawnych i dotyczy coraz szerszego spektrum podmiotów realizujących zadania istotne dla społeczeństwa. Dziś zgodność ze standardami WCAG 2.0 jest jedną z zasad funkcjonowania e-administracji, przeprowadzenia zamówienia publicznego lub uzyskania dofinansowania z funduszy UE. Prawne podstawy dostępności: Konwencja o Prawach Osób Niepełnosprawnych, Dyrektywy i Rozporządzenia UE, Krajowe Ramy Interoperacyjności, Ustawa o języku migowym. Obowiązujący w Polsce i w UE zakres WCAG 2.0.

10.45 – 11.00 – Dostępność i rozwój kompetencji cyfrowych w Programie Operacyjnym Polska Cyfrowa 2014 – 2020, *Bartosz Mioduszewski, [Fundacja Aktywizacja](http://www.aktywizacja.org.pl/)*

11.00 – 11.20 – Przerwa kawowa

11.20 – 11.35 – Audyt dostępności serwisu internetowego, czyli kto, jak i dlaczego powinien się tym zajmować, *Jacek Zadrożny, [Fundacja Vis Maior](http://fundacjavismaior.pl) i [informaton.pl](http://informaton.pl)*

Każdy może zrobić podstawowy audyt dostępności serwisu internetowego, choćby po to, by upewnić się przy odbiorze zlecenia, że wykonawca nie robi go w konia. Kilka prostych narzędzi, przeglądarka internetowa i odrobina wiedzy w zupełności wystarczą. Jeżeli jednak ktoś chce zrobić pełny audyt – powinien skorzystać z usług ekspertów. Na audyt dostępności składają się bowiem trzy elementy: analiza za pomocą narzędzi automatycznych, ocena ekspercka i testy z użytkownikami. To wymaga zaplecza technicznego, kompetencyjnego i ludzkiego. Podczas prezentacji opowiem zatem do którego momentu można badać dostępność samemu, a od którego lepiej powierzyć to specjalistom.

11.40 – 11.55 – Tworzenie dostępnych formularzy i dokumentów — dla początkujących, Luiza Klimkiewicz, ekspertka

Coraz więcej dokumentów firmowych i urzędowych to formularze. Oprócz niewątpliwych zalet – takich jak skrótowość i standaryzacja zbieranych informacji oraz zabezpieczenie użytkownika przed dowolnością interpretacji organu administracji – formularze często mają istotną wadę: są niedostępne dla osób niewidomych lub słabowidzących. Uniemożliwia to użytkownikom prawidłowe wypełnienie tych dokumentów, a w konsekwencji – poważnie ogranicza samodzielne załatwienie spraw, w których wymagane jest wypełnienie formularza. Podczas prezentacji przedstawione zostaną wprowadzające uwagi o zmianie standardów oraz o tym, na co należy zwrócić szczególną uwagę przy projektowaniu dostępnych formularzy.

12.00 – 12.15 – Tłumaczenie na język migowy – to da się zrobić!, *Piotr Kowalski, [Polski Związek Głuchych](http://pzg.org.pl/)*

Opowiemy o tym, jak zapewnić tłumaczenie na polski język migowy. Odpowiemy na pytanie czy wszyscy głusi migają tak samo. Podpowiemy co zrobić z tłumaczem na ekranie i jak wykorzystać go by uatrakcyjnić przekaz.

12.20 – 12.40 – Przerwa kawowa

12.40 – 12.55 – Audiodeskrypcja do wydarzeń na żywo, *Justyna Mańkowska, [Fundacja Katarynka](http://fundacjakatarynka.pl/)*

W czasie prezentacji poruszone zostaną takie zagadnienia, jak: cechy audiodeskryptora pracującego na koncertach i wydarzeniach sportowych, różnice audiodeskrypcji robionej na żywo od tej przygotowywanej wcześniej, audiodeskrypacja wydarzeń muzycznych.

13.00 – 13.15 – Dostępność multimediów: napisy i tłumaczenia migowe na żywo*, Monika Szczygielska, [Dostępni.eu/](http://dostepni.eu/)Fundacja Widzialni*

Czy możliwe jest zapewnienie pełnej dostępności transmisji online w czasie rzeczywistym? Czy dopuszczalne jest stosowanie napisów i tłumaczenia migowego w jednym materiale. Jak zrealizować dobre wideotłumaczenie? I jak podczas wydarzenia na żywo pogodzić interesy słabosłyszących, głuchych i słyszących? Czyli o przekładzie na Polski Język Migowy oraz symultanicznym przekazie tekstowym i napisach na żywo metodą respeakingu (wewnątrz i międzyjęzykowych) w praktyce.

13.20 – 13.35 – Dostępna mobilność, mobilna dostępność, *Mikołaj Rotnicki, [Wielkopolskie Stowarzyszenie Niewidomych](http://wsn.info.pl/)*

Czy osoba z niepełnosprawnością może samodzielnie obsługiwać smartfona lub tablet z ekranem dotykowym? Jak aplikacje mobilne zaprojektowane zgodnie z zasadami dostępności przyczyniają się do włączenia cyfrowego i zwiększenia samodzielności osób z niepełnosprawnościami.

13.40 – 14.20 – Przerwa obiadowa

14.20 – 14.35 – Tworzenie i udostępnianie materiałów dydaktycznych, *Krzysztof Peda, [Stowarzyszenie Twoje Nowe Możliwości&lt;/i&gt;&lt;i&gt;](http://www.tnm.org.pl/)*

Podczas prezentacji spróbujemy wyjaśnić, jak duże znaczenie ma dostosowywanie, adaptacja materiałów dydaktycznych w kontekście projektowania uniwersalnego w zastosowaniu klasycznych form kształcenia jak i metod systemów e-nauczania. Przedstawimy możliwość wykorzystania najlepszych cech projektowania uniwersalnego w udostępnianiu materiałów dydaktycznych, w szczególności uwzględnienie i wychodzenie naprzeciw zróżnicowanym cechom użytkowników oraz celowemu tworzeniu produktów dla większości uczniów i studentów.

14.40 – 14.55 – Szkolenia dostępnościowe. Po co to komu?, *Piotr Witek, [Fundacja Instytut Rozwoju Regionalnego&lt;/i&gt;&lt;i&gt;](http://firr.org.pl/index.php?lang=pl)*

Szkolenia z obszaru dostępności, to nie wkuwanie na pamięć wytycznych, zasad i dziwnych wskazówek. To nie kod źródłowy, specyfikacje techniczne i nudne wykresy. To przede wszystkim niezwykłe doświadczenie, umożliwiające poznanie nowych idei, rozszerzenie indywidualnej percepcji, wzrost własnej empatii, oraz nauka nowego sposobu myślenia, pozwalającego dostrzegać, przekazywać i rozumieć więcej. W trakcie krótkiej prelekcji postaram się przedstawić idee szkoleń dostępnościowych, jak powinny być organizowane i przeprowadzane.

15.00 – 15.15 – Wspomaganie słuchu w przestrzeni publicznej, *Maciej Kasperkowiak, [Polska Fundacja Osób Słabosłyszących](http://pfos.org.pl/)*

Prezentacja będzie obejmowała krótkie omówienie barier jakie napotykają osoby słabosłyszące w przestrzeni publicznej oraz rozwiązania, które te bariery pozwalają zniwelować.

15.20 – 15.40 – Przerwa kawowa

15.40 – 15.55 – FDC — dostępne szablony do popularnych CMSów, *Dominik Paszkiewicz*

Łatwo dziś założyć serwis internetowy. Wystarczy pobrać za darmo WordPressa czy Joomlę i znaleźć nieodpłatne szablony — są ich tysiące. Jednak nie zawsze są one wystarczająco dostępne. Przedstawimy Państwu szablon „FDC”, który jest dostępny i można w oparciu o niego zbudować dowolny serwis internetowy.

16.00 – 16.15 – Polska Akademia Dostępności (PAD) – wiedza, narzędzia, rozwiązania, *Artur Marcinkowski, Fundacja Widzialni*

PAD to miejsce w którym można za darmo pobrać serwisy www wraz z CMS w pełni przystosowane dla osób o specjalnych potrzebach. Gotowe szablony graficzne w pełni funkcjonalne są gotowe do pobrania i uruchomienia w dowolnej instytucji. Jak zarządzać serwisem dostępnym dla wszystkich i jak tworzyć dostępne dokumenty, o tym można dowiedzieć się korzystając z platformy e-learningowej umieszczonej na portalu. Zaawansowani adepci accessibility mogą skorzystać z “Narzędziowni” zawierającej zestaw najbardziej popularnych aplikacji służących badaniu serwisów internetowych. Aktualności, publikacje i forum uzupełniają kompendium wiedzy.

16.20 – 16.30 – Podsumowanie, zakończenie konferencji

16.30 – 18.30 – Bankiet/Uroczysta kolacja

### Proponowane warsztaty

|  | Ścieżka 1 | Ścieżka 2 |
|---|---|---|
| Godzina | Temat | Prowadzący | Temat | Prowadzący |
| 11.20 – 12.20 | 1. Osoby niepełnosprawne w przestrzeni publicznej. Najważniejsze by dotrzeć do celu | Agnieszka Orzech Mateusz Ciborowski,  Adam Pietrasiewicz | 1. Nowoczesne technologie mobilne w służbie osobom z dysfunkcją wzroku | Krzysztof Peda,  Mikołaj Rotnicki |
| 12.40 – 13.40 | 2. Technologiczni szczęściarze, czyli jak nowoczesne technologie ułatwiają życie osobom niepełnosprawnym | Agnieszka Orzech  Mateusz Ciborowski,  Adam Pietrasiewicz | 2. Testowanie dostępności serwisu internetowego na własną rękę | Jacek Zadrożny |
| 14.20 – 15.20 | 3. Język migowy w dowolnym miejscu i czasie – tłumaczenie on-line | Piotr Kowalski | 3. Tworzenie dostępnych formularzy i dokumentów – dla początkujących | Luiza Klimkiewicz |
| 15.40 – 16.40 | 4. Adaptacja materiałów edukacyjnych | Krzysztof Peda | 4. Audiodeskrypcja podczas widowisk sportowych i kulturalnych. Czyli o tym jak tworzyć audiodeskrypcję na żywo | Mariusz TrzeciakiewiczBłażej Grygiel |

### Opis warsztatów

#### Ścieżka 1

> 

##### 1. Osoby niepełnosprawne w przestrzeni publicznej. Najważniejsze by dotrzeć do celu

Osoby niepełnosprawne funkcjonują w przestrzeni publicznej – robią zakupy, chodzą do pracy, załatwiają sprawy w urzędach, korzystają z instytucji kultury. Wykonując te na pozór proste codzienne czynności napotykają na szereg barier architektonicznych, a niekiedy i mentalnych tkwiących w głowach pełnosprawnych użytkowników przestrzeni.

Podczas warsztatów prowadzonych przez samych niepełnosprawnych będzie można dowiedzieć się, jak radzą sobie w przestrzeni publicznej osoby niewidome i słabowidzące, niesłyszące, poruszające się o kulach i na wózkach oraz z jednoczesnym uszkodzeniem narządu wzroku i słuchu. Uczestnicy warsztatów będą mogli wczuć się w sytuację osób słabowidzących, nałożyć symulatory widzenia i przekonać się jak widać, kiedy niewiele widać. Zapoznają się z technikami poruszania się niewidomych. Będą mogli założyć nieprzezierne gogle i pokonać fragment przestrzeni z białą laską. Nauczą się jak prawidłowo udzielać pomocy przechodniowi z dysfunkcją wzroku, opisywać przestrzeń w zrozumiały dla niego sposób.

Każdy będzie mógł się sprawdzić w roli przewodnika osoby niewidomej, a także wcielić się w sytuację samego niewidomego. W czasie warsztatów będzie można dowiedzieć się w jaki sposób bez znajomości języka migowego skomunikować się z osobą głuchoniemą. Każdy zainteresowany będzie miał okazję usiąść na wózek inwalidzki, przejechać kilka metrów, spróbować wjechać na schodek lub krawężnik.

Najbardziej zaangażowani będą mogli wczuć się w sytuację osób głuchoniewidomych i przekonać się jak wygląda świat pozbawiony obrazów i dźwięków, jakie problemy w przemieszczaniu się mogą mieć osoby pozbawione wzroku i słuchu.

Prowadzący warsztaty przybliżą świat osób niepełnosprawnych bazując na osobistych doświadczeniach. Opowiedzą o własnych problemach w samodzielnym poruszaniu się, realnie ocenią dostosowanie przestrzeni publicznej pod kątem użytkowników z niepełnosprawnością, a także odpowiedzą na pytania dotyczące bezpiecznego poruszania się osób niepełnosprawnych po drogach.

##### 2. Technologiczni szczęściarze, czyli jak nowoczesne technologie ułatwiają życie osobom niepełnosprawnym

Podczas warsztatów zaprezentujemy, jak sprawnie i efektywnie może wyglądać praca osób niepełnosprawnych z komputerem, smart fonem, telefonem komórkowym czy urządzeniami nawigującymi. Pokażemy jak osoby niewidome, słabo widzące, głuchoniewidome oraz z dysfunkcją ruchu wykorzystują wymienione zdobycze techniki w obszarze edukacji, komunikacji, w pracy zawodowej i dla osobistej rozrywki.

Uczestnicy warsztatów będą mogli wczuć się w sytuację osób słabowidzących, nałożyć symulatory widzenia i przekonać się jak widać, kiedy niewiele widać. Jak obsłużyć telefon/komputer, gdy mamy zawężone pole widzenia lub zaawansowaną zaćmę. Będą mogli też wcielić się w rolę osób niewidomych. Założyć nieprzezierne gogle i popracować z pomocą czytnika ekranu.

W czasie spotkania zaprezentowana zostanie również specyfika pracy na komputerze osób z niepełnosprawnością ruchową. Uczestnicy warsztatów będą mieli okazję nie tylko postawić się w sytuacji osoby z zaburzoną percepcją czuciową, ale także zobaczyć jak wygląda świat z perspektywy wózka inwalidzkiego.

##### 3. Język migowy w dowolnym miejscu i czasie – tłumaczenie on-line

Jak zapewnić sobie dostęp do tłumacza języka migowego w wypadku gdy nie znamy żadnego. Jak poradzić sobie z głuchym klientem albo interesantem jeśli dotychczas tłumacza widzieliśmy tylko w telewizji. To możliwe dzięki usługom pozwalającym na korzystanie z tłumacza przez internet. Podczas prezentacji będzie możliwość zapoznania się z możliwościami technicznymi i organizacyjnymi tłumaczeń na odległość.

##### 4. Adaptacja materiałów edukacyjnych

Warsztaty zostaną podzielone na trzy części.

Pierwsza część dotyczyć będzie adaptacji materiałów edukacyjnych: dokumentów nietechnicznych (np. język polski, historia, język angielski) oraz dokumentów technicznych (np. matematyka, fizyka, informatyka.). Poruszone zostaną m.in. takie tematy jak: tytuły i nagłówki; listy (numerowane, punktowane, zagnieżdżone); tworzenie tabel, przypisów; oznaczanie języka; dodatkowe elementy ułatwiające nawigację po dokumencie; znaczniki.

W drugiej części przedstawione zostaną informacje (rozwiązania) z których należy korzystać aby prawidłowo opisywać występujące w materiałach edukacyjnych elementy graficzne (pod postacią obrazków, wykresów, zdjęć, wzorów matematycznych, itp.).

W kolejnej części warsztatów uczestnicy zostaną przeszkoleni z tworzenia tyflografik – grafik dotykowych, które pomagają w zrozumieniu danego problemu dla osób z dysfunkcją wzroku. Postaramy się odpowiedzieć na pytania kiedy warto tworzyć tyflografiki oraz jak powinniśmy je wykonywać aby były czytelne.

1\. Adaptacja dokumentów tekstowych (materiały nietechniczne, materiały techniczne).

1.1. Dokumenty formatu *.doc, (*.docx).

1.2. Dokumenty formatu \*.txt.

1.3. Dokumenty formatu \*.pdf.

2\. Tekst alternatywny.

2.1. Opis elementów graficznych (zdjęcia, obrazy, itp.)

2.2. Jak opisać graficzne przedstawienie wzorów matematycznych, fizycznych, itp.)

3\. Tworzenie tyflografik.

3.1. Tyflografiki do wygrzania.

3.2. Tyflografiki do wydruku na drukarkach ViewPlus.

#### Ścieżka 2

##### 1. Nowoczesne technologie mobilne w służbie osobom z dysfunkcją wzroku

Przeprowadzane warsztaty zawierać będą elementy teoretyczne jak i praktyczne w formie ćwiczeń do wykonania przez uczestników głównie w zakresie przekazania kompleksowej wiedzy dotyczącej wykorzystania urządzeń mobilnych w procesie adaptacji materiałów do postaci dostępnej, oraz uczestniczenia osób z dysfunkcją wzroku w procesie dydaktycznym.

A. Czy osoba słabowidząca może obsługiwać urządzenia mobilne m.in. tablety, smartfony, itd?

· Krótkie omówienie najpopularniejszych wad wzroku u osób słabowidzących i scharakteryzowanie ich specyfiki np. rozwiązanie tzw. wysoki kontrast”.

· Wprowadzenie do prezentacji dostępnych rozwiązań technologicznych umożliwiających obsługę najpopularniejszych systemów mobilnych osobom niedowidzącym takich jak: Android, IOS.

· Uczestnicy warsztatów będą mogli samodzielnie zapoznać się z zasadami działania specjalistycznego oprogramowania powiększającego oraz sprawdzić z jakimi trudnościami spotykają się osoby z różnymi wadami wzroku podczas korzystania z urządzeń mobilnych.

B. Prezentacja rozwiązań pozwalających na przekształcenie urządzenia mobilnego w specjalistyczną lupę elektroniczną.

C. Czy osoba niewidoma może obsługiwać urządzenia dotykowe? Zaprezentowanie metod bezwzrokowej obsługi tabletu, smartphone, przy wykorzystaniu specjalistycznego oprogramowania odczytu ekranu <span lang="en">(Screen reader</span>).Programy udźwiękawiające mają trudne do wykonania zadanie. Muszą przedstawić niewidomemu to, co jest widoczne na ekranie, oraz zakomunikować jaki element aktualnie dotyka opuszkami palców. Nie mogą mówić za wiele, ale też powinny powiedzieć to, co nieodzowne. Android czy też IOS są systemami graficznymi, toteż oprócz zwykłego tekstu spotykamy na ekranie wiele graficznych ikonek, obrazków itd.

· Podczas warsztatu zostanie przedstawiona zasada działania oprogramowania udźwiękawiającego w systemie IOS.

· Zaprezentowanie obsługi ekranu dotykowego przy pomocy wbudowanego w system Android programu odczytu ekranu, oraz przy wykorzystaniu specjalnych gestów.

· Zademonstrowanie na platformie android kilku aplikacji ułatwiających funkcjonowanie osobom z dysfunkcją wzroku np. program do rozpoznawania, kolorów, nawigacja GPS, itd.

· Uczestnicy będą mogli sprawdzić osobiście jakość działania niektórych demonstrowanych rozwiązań/programów.

· Zostanie wyjaśnione w jaki sposób rozpoznawane są skomplikowane struktury wyświetlone na ekranie np. tabele, elementy graficzne, itd.

· Przedstawienie możliwości obsługi pisma punktowego w programach odczytu ekranu.

D. Przedstawienie monitorów brajlowskich i ich praktyczne wykorzystanie w użytkowaniu urządzeń dotykowych.  
Wyjaśnienie sformułowania, że praca z monitorem brajlowskim jest możliwa dopiero, gdy jest on zarządzany przez program odczytu ekranu. Zostanie przeprowadzona Prezentacja praktycznego zastosowania programu odczytu ekranu, oraz użycia monitora brajlowskiego.

E. Monitor brajlowski i urządzenia mobilne jako alternatywa dla klasycznego notatnika brajlowskiego. Zestawienie urządzenia mobilnego z monitorem brajlowskim umożliwia pracę z tekstem w najszerszym z możliwych znaczeń tego określenia.

F. Czy osoba niewidoma może przeczytać książkę, lub gazetę w postaci papierowej wykorzystując rozwiązania mobilne?

· Uczestnicy poznają tajniki przetwarzania publikacji w postaci papierowej do formy dostępnej dla osób niewidomych jedynie przy wykorzystaniu urządzenia mobilnego.

##### 2. Testowanie dostępności serwisu internetowego na własną rękę

Podczas warsztatów zaprezentuję kilka narzędzi wspomagających testowanie dostępności serwisów internetowych, metodykę i sztuczki. Wszystko to pozwoli każdemu na przetestowanie serwisu internetowego pod kątem dostępności. Zadaniem warsztatu jest przekazanie podstawowej wiedzy na temat oceny zgodności serwisu z wymaganiami WCAG 2.0 na własne potrzeby.

Podczas warsztatów zaprezentuję narzędzia WAVe, W3C Validator, NVDA oraz pokażę, jak z nich korzystać. Uczestnicy powinni mieć ze sobą laptopy z systemem Windows i przeglądarką Firefox.

##### 3. Tworzenie dostępnych formularzy i dokumentów – dla początkujących

Jak wybrać narzędzia łatwe dla początkującego projektanta i dostosować sposoby konstruowania formularzy do ich przeznaczenia? Jak praktycznie usunąć najczęstsze wady niedostępnych formularzy? Jakie dodatkowe rozwiązania mogą być przydatne?

##### 4. Audiodeskrypcja podczas widowisk sportowych i kulturalnych. Czyli o tym jak tworzyć audiodeskrypcję na żywo

W czasie trwania warsztatu uczestnicy dowiedzą się m.in. o tym jakie cechy powinien posiadać audiodeskryptor pracujący na koncertach i wydarzeniach sportowych. Czym różni się audiodeskrypcja robiona na żywo od tej przygotowywanej wcześniej. Na co należy zwracać szczególną uwagę podczas audiodeskrybowania wydarzeń muzycznych oraz jak znaleźć złoty środek w komentowaniu festiwali, koncertów i meczów. Poznamy też technologiczne rozwiązania wykorzystywane podczas audiodeskrypcji robionej na żywo i usłyszymy próbki komentarzy do fragmentu koncertu i wydarzenia sportowego.
